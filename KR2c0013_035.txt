# -*- mode: mandoku-view -*-
#+TITLE: 平定兩金川方略
#+DATE: 2019-03-29 20:49:40.541525
#+PROPERTY: ID KR2c0013
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 35
<pb:KR2c0013_WYG_035-1a>¶
　　欽定四庫全書¶
¶
　　平定兩金川方畧卷二十七¶
¶
　　四月戊子¶
¶
　　上諭軍機大臣曰頃令豐昇額往阿桂處恊同攻𠞰伊¶
係御前大臣領侍衛内大臣尚書奏事列名應在阿¶
桂前但阿桂歴練軍務豐昇額甫經學習行走仍著¶
阿桂列名在前豐昇額列名在後豐昇額不可稍存¶
意見致有掣肘阿桂亦不得推諉務須和衷辦理期¶
<pb:KR2c0013_WYG_035-1b>¶
於軍事有益¶
¶
　　庚寅温福色布騰巴爾珠爾豐昇額阿桂奏言臣¶
等現在攻取喇卜楚克林箐中均有隠匿賊畨臣¶
等毎日放鎗打散惟山頂賊碉甚多兩邉並無路¶
徑現今一面進攻一面拏卡必将兩山碉卡全數¶
克獲方可進攻木闌壩若專攻南山反至遲延日¶
月臣等欲将南山之兵仍舊攻擊至北山咱賛色¶
爾渠東瑪等處宜先取之以斷别斯滿來援之路¶
<pb:KR2c0013_WYG_035-2a>¶
使賊不能駐守今自奪獲普爾瑪水卡以來(臣)阿¶
桂将大礮移擊美美卡但寨東有大石碉一座迤¶
北與咱賛色爾渠東瑪喇嘛寺甲爾多等寨連接¶
賊畨據守甚嚴各寨互相接應必一時並進方能¶
得利現在所有官兵一千二三百名不敷分撥因¶
於南山撤來貴州兵一千五百名内派出九百名¶
四月十三日臣色布騰巴爾珠爾豐昇額帶領同¶
上北山(臣)温福亦于十四日前往(臣)阿桂分兵各¶
<pb:KR2c0013_WYG_035-2b>¶
路同時攻擊其侍衛彰靄等領兵一千二百名攻¶
取美美卡惟因碉牆堅厚未能即破而西寨賊畨¶
之來救者官兵奮擊殺死二十餘人又侍衛徳赫¶
布等領兵一千五百名攻取喇嘛寺東瑪等寨有¶
賊二百餘人與喇嘛寺賊五十餘人兩處迎戰均¶
被官兵擊敗共殺賊十餘又巴圖魯侍衛佛倫泰¶
等領兵五百名攻取咱賛等處自上壓下賊衆不¶
能支拒分頭奔竄遂将山溝内大小九寨盡行奪¶
<pb:KR2c0013_WYG_035-3a>¶
取至溝口甲爾多寨較之别寨更堅地勢尤險侍¶
衛巴三泰等領兵五百名先據賊畨取水之路及¶
侍衛佛倫泰等已奪溝東諸寨遂與巴彦泰會合¶
進攻賊畨見官兵勢盛驚惶潰亂各從碉内放火¶
奔竄當将甲爾多佔據我兵一日一夜未經休息¶
暫行撤囘十五日又督兵攻擊喇嘛寺東瑪色爾¶
渠等處有賊百餘從别斯滿山梁來犯侍衛額森¶
特等伏兵殺敗今臣等現在遣人探覓路徑擬即¶
<pb:KR2c0013_WYG_035-3b>¶
由美美卡對面山梁直取鄂克什舊寨此次打仗¶
貴州千總陳文藻萬和争先出力陳文藻得受鎗¶
傷臣等為鼓勵人材起見請賞給藍翎頂帶再有¶
投出小金川畨人沙爾嘉勒賞給出力土司令其¶
安挿並将供单進¶
¶
　　呈奏入¶
¶
　　上諭軍機大臣曰温福等奏打仗情形仍在阿喀木雅¶
近處尚未前進現在兵力甚强賊畨若在碉卡藏匿¶
<pb:KR2c0013_WYG_035-4a>¶
或尚難於痛殱今西寨賊衆直前救援僅斃二十餘¶
人北山二百餘賊前來僅斃十餘且敗走賊畨皆由¶
碉卡而出何以竟不追趕𠞰殺若以緑營兵不甚得¶
力則軍營現有滿洲兵二百名又有巴圖魯侍衛章¶
京等皆何為者總之辦理賊畨愈速愈妙即山險路¶
窄抵死固守亦應鼓舞官兵别尋路徑設計辦理若¶
遲延日久衆心必漸踈懈不但僧格桑速期殄滅即¶
索諾木亦須倂辦温福等尚其同心努力及早成功¶
<pb:KR2c0013_WYG_035-4b>¶
同日温福奏言僧格桑雖未就擒兩路官兵現在¶
奮力攻進茲䝉¶
¶
　　聖諭令設法招誘索諾木兄弟到營乗機擒獲竊思¶
臣職在統兵惟知聲罪致討斷不敢稍有遷就若¶
桂林以本省總督設法招誘一則懾之以兵力一¶
則誘之以寛詞索諾木兄弟即未必果肯自投羅¶
網而操縱在我可使衆心揺惑于進𠞰事機亦為¶
有益臣惟有竭力督𠞰俟兩路會合與桂林酌量¶
<pb:KR2c0013_WYG_035-5a>¶
妥辦奏入¶
¶
　　上諭軍機大臣曰温福奏将來進𠞰金川時桂林設法¶
招誘索諾木兄弟到營執而擒之一則懾以兵力一¶
則誘以寛詞自不得不如此籌辦前諭宋元俊統兵¶
出其不意進㨿噶拉依之險原属制勝要策但宋元¶
俊既未能乗勢直進而桂林又令仍囘僧格宗恊𠞰¶
亦可聽之而已近日小金川守隘之賊及與大兵打¶
仗者多係金川帮助是索諾木竟敢顯然黨逆抗拒¶
<pb:KR2c0013_WYG_035-5b>¶
甚為可惡此時若不剪除則畨地駐兵必不安妥将¶
來小金川鄂克什諸境究必為其所佔是我所費力¶
𠞰定者輕以授之逆酋轉遂其蚕食之願寔為非計¶
温福等斷不宜復渉㳺移朕非不知辦此稍難然寔¶
有不能中止之勢現在貴州陜甘續調之六千兵計¶
日将到軍營並諭文綬再偹三千聽温福等調用設¶
以為兵尚不敷即奏明再為添調或數月未能辦竣¶
即畧需時日亦所不計至兩次所撥軍需六百萬兩¶
<pb:KR2c0013_WYG_035-6a>¶
原係寛為儲備即或動用稍多亦所不惜而其事則¶
必不可不辦温福桂林若能保索諾木日後不復滋¶
事或别有善策可以永弭後患不妨據實保奏朕惟¶
冀邉圉之永靖並非必欲窮兵也再温福奏小金川¶
投誠畨人沙爾嘉勒供詞有金川帮助領兵頭人名¶
阿克舒之語而前次金川投誠畨人彤錫亦供有帮¶
守阿喀木雅金川頭人達什策枉及南路調來之頭¶
人噶什咱阿諾爾此即金川助惡拒命之明據自當¶
<pb:KR2c0013_WYG_035-6b>¶
傳檄索諾木指名令其執獻既可折逆酋並未帮兵¶
之詭說而聲罪致討更覺有詞亦現在之必應辦及¶
者¶
¶
　　辛夘¶
¶
　　上諭軍機大臣曰温福等奏到小金川投誠畨人沙爾¶
嘉勒供稱聞說南路官兵離僧格宗不逺僧格桑将¶
美諾之兵盡掣往僧格宗把守等語是美諾現在空¶
虚若能不由僧格宗另覓間道出其不意直抵賊巢¶
<pb:KR2c0013_WYG_035-7a>¶
襲擒僧格桑自是極好機會着傳諭桂林即速酌量¶
情形若可如此掩擊較之專攻險隘寔為事半功倍¶
再聞僧格桑之妻已往布朗郭宗該處係澤旺所居¶
僧格桑令其妻妾往彼必預為逃入金川之計澤旺¶
不能管敎其子致僧格桑抗拒天朝罪應縁坐即或¶
念其為逆子所拘兇渠梗化之事實未預謀亦止可¶
貸以不死斷不可復令其仍管土司前曽諭令阿桂¶
分兵𠞰擒澤旺檻送京城候㫖著傳諭温福選派兵¶
<pb:KR2c0013_WYG_035-7b>¶
練令阿桂豐昇額統領速往布朗郭宗擒獲澤旺并¶
俘僧格桑妻妾毋任逋逃至阿桂現攻之普爾瑪等¶
處令色布騰巴爾珠爾前往攻𠞰¶
¶
　　癸巳¶
¶
　　上諭軍機大臣曰温福桂林現在攻𠞰小金川俱距美¶
諾不逺官兵奮勇深入擣穴擒渠約計五月間可以¶
蕆事第察温福等之意於辦理金川一事口雖强應¶
心尚畏難金川非小金川可比朕豈不知惟就目前¶
<pb:KR2c0013_WYG_035-8a>¶
而論勢實難於中止而為久逺之計機會尢不可失¶
乗此兵力大集一舉蕩平較之日後難易不啻什倍¶
即或𠞰擊未能速下而嚴宻攻圍不容外出使賊畨¶
坐困穴中縦費一二年之功不攻自潰一勞永逸計¶
無踰此温福等未必不見及或恐久延時日不敢遽¶
爾擔承不知朕既委以重寄惟盻其成大功即或少¶
有覊延斷不加罪若失此不務飬癰貽患則伊二人¶
之咎更将誰諉¶
¶
<pb:KR2c0013_WYG_035-8b>¶
　　甲午桂林明亮鉄保汪騰龍奏言臣等於四月十¶
二日進攻達烏東岸山梁侍衛叅領等直撲木栅¶
六十一普寧被鎗陣亡我兵踴躍争先殺死賊畨¶
二十餘名而退其由果洲繞道之兵一路係侍衛¶
額爾金華善同叅将薛琮等繞山前進直取僧格¶
宗一路係侍衛額林普爾督同都司陳定國等翻¶
山而進壓取達烏前面山梁據薛琮報稱初六日¶
進兵連日大雪至初十日始抵額目地方奮力攻¶
<pb:KR2c0013_WYG_035-9a>¶
奪碉卡殺死賊畨數十名次日復攻得甲爾木一¶
處殺賊百餘餘皆奔潰現擬乗勢深入直取僧格¶
宗等語十三日臣等正在攻打木柵之時遥見前¶
面山中碉房烟起我兵諒已逼近僧格宗而達烏¶
前面山梁之後隠隠聞有鎗聲恐額林普爾等所¶
帶之兵途中有阻即派總兵王萬邦等調兵前往¶
策應十四日晚間到甲爾木地方賊約千餘佔據¶
兩面山梁截住路口我兵連夜奮攻殺死賊畨甚¶
<pb:KR2c0013_WYG_035-9b>¶
多因路逕險窄昏夜接戰薛琮被鎗落崖官兵合¶
為一處分路奪山賊畨滚放鎗石把守要隘因即¶
於甲爾木暫行駐扎臣等細詢侍衛等稱薛琮等¶
自攻得甲爾木之後統兵直進其地與金川毗連¶
碉寨林立賊畨悉力拒守侍衛額爾金華善等首¶
先搶碉當被鎗傷官兵一齊奮勇直前共斃賊畨¶
二百餘名燒燬木柵十四處搶佔碉房七十餘座¶
已離僧格宗不逺惟前面山梁賊畨據守難以仰¶
<pb:KR2c0013_WYG_035-10a>¶
攻所得地方復被賊番攔截現與策應之兵奮力合¶
擊又㨿侍衛等稱同陳定國一路分兵繞至後山¶
隔有大溝沿溝要口賊畨連設木柵十餘處我兵¶
奮力攻奪殺賊畨八十餘名搶據木柵八處其時¶
雨雪交加賊扵碉内放鎗滚石額林普爾伊爾蘓¶
拉俱被鎗石打傷侍衛拉漢保恭領西蘭保因夜¶
戰迷失不知所往(臣)等查該處附近僧格宗為小¶
金川𦂳要門戸以故捨死拒守今侍衛将備等雖¶
<pb:KR2c0013_WYG_035-10b>¶
經督兵深入燬燒寨落殱戮賊畨但未能佔據直¶
取僧格宗以致官兵傷損實臣等未能籌畫周宻¶
之咎仰懇交部嚴加治罪以為調度不善者戒¶
　　同日桂林奏言查僧格宗一寨距美諾不逺原係該¶
酋要𦂳咽喉處處與金川接壤茲據打仗土兵囬¶
稱對仗時多係金川賊衆聞僧格桑将我兵未經¶
攻獲地方俱已許給金川故伊等在此抵禦並聞¶
該酋一得我兵收得革地之信即将金川所有要¶
<pb:KR2c0013_WYG_035-11a>¶
隘全行把守今僧格桑勢窮依附既可濟其併吞¶
並可藉以自衛看此情形索諾木或有暗行發兵¶
阻截之事故必須添兵合𠞰(臣)前因革布什咱業¶
經收復現有兵力尚敷調遣是以¶
¶
　　奏令黔陜官兵盡赴西路今革布什咱地方現須防¶
禦勢難多為抽撥查黔兵三千此時已過成都自¶
應仍赴西路其陜甘兵三千名約計日内将抵省¶
城南路正當進攻要隘之時急須兵力已飛咨温¶
<pb:KR2c0013_WYG_035-11b>¶
福並飭知陜甘帶兵将領星赴南路以資進取如¶
温福處須添兵力即将續奉¶
¶
　　諭㫖飭派陜甘兵三千飛咨應用均奏入¶
¶
　　上諭軍機大臣曰桂林奏攻達烏東岸山梁官兵奮勇¶
撲柵侍衛六十一恭領普寧俱受傷陣亡又攻𠞰甲¶
爾木之時恭将薛琮被鎗滚崖陣亡此次官兵直前¶
攻柵殺賊甚多頗著奮力所有陣亡之六十一普寧¶
薛琮及兵丁等俱著桂林查明咨部従優議䘏至薛¶
<pb:KR2c0013_WYG_035-12a>¶
琮近在軍營甚屬出力尤為可惜該員有無子嗣查¶
明具奏候朕降㫖加恩其迷失之侍衛拉漢保叅領¶
西蘭保曽否查有着落及受傷之侍衛額爾金華善¶
額林普爾伊爾蘓拉等曽否調理平復並查明咨部¶
分别奨賞¶
¶
　　上又諭軍機大臣曰桂林奏攻𠞰東岸山梁及間道襲¶
取甲爾木等處帶兵人員間有陣亡自以籌畫未能¶
周宻請交部嚴加治罪此可不必桂林自統兵攻𠞰¶
<pb:KR2c0013_WYG_035-12b>¶
以來屢次克㨗故官兵倍加鼔勇行軍之道豈能常¶
得便宜即小失亦不足異斷不可因此氣阻致生畏¶
怯惟當益勵銳氣切齒逆酋急圗殄滅為陣亡諸人¶
報仇方不愧統兵之任至所奏陜甘續調之三千兵¶
與南路相近現在咨商温福就近調赴軍營等語此¶
項兵丁前經温福奏請撥赴西路偹用今桂林既因¶
需兵接濟調往南路温福處再為撥補已諭令文綬¶
将陜甘預偹之三千兵即派員帶領赴川矣又桂林¶
<pb:KR2c0013_WYG_035-13a>¶
奏果洲一帶山溝四月初尚有連日雨雪之事此必¶
賊畨扎荅所致其法在畨地山中用之頗效然亦可¶
用扎荅阻囬現派善用扎荅之三濟扎卜薩哈爾索¶
丕二人令翼長富瑚章京扎勒桑帶領馳驛分往温¶
福桂林軍營備用該處畨人及紅敎喇嘛内多有習¶
其術者著温福桂林留心訪覓精通扎荅之人隨營¶
聽用使賊畨技無所施此次進攻碉寨對仗時多係¶
金川賊衆且聞僧格桑将我兵未經攻獲之地許給¶
<pb:KR2c0013_WYG_035-13b>¶
金川甚為可惡温福等前将索諾木差人賞賚遣囬¶
尤為錯謬索諾木敢於黨惡梗命其人來至軍營必¶
係探聽我軍虚實否則係僧格桑詭計託言金川所¶
使以售其奸皆不可知自應留而不遣嚴刑訊鞫令¶
其供吐實情或可稍得賊中要領豈宜仍行放囬轉¶
藉以安定畨心實為失算温福等或因有此一節進¶
攻稍懈則悞事更為不淺嗣後如再有賊畨來差須¶
拘禁營中嚴加刑訊務得實供并派妥員觧京聽候¶
<pb:KR2c0013_WYG_035-14a>¶
審問勿再如前貽悞¶
¶
　　五月乙未色布騰巴爾珠爾豐昇額奏言(臣)等遵¶
¶
　　㫖再訊五岱将伊宻奏温福不聽其言致使軍士寒心¶
及在汶川縣掠馬六十餘匹牽至公舘各情節詳¶
悉嚴究五岱供稱去年十二月官兵在巴朗拉打¶
仗之後温福令查鎗子穿透方准報傷其浮傷擦¶
傷石傷等項盡皆不准侍衛賡音蘓得有浮傷亦¶
皆不算因此衆皆怨望又本年三月内阿桂在北¶
<pb:KR2c0013_WYG_035-14b>¶
山梁上初十日督兵力戰連築六卡絶賊來援之¶
路賊於是夜棄資哩寨而逃官兵未嘗殺賊後聞¶
温福以殺賊甚多斬首百餘級官兵間有陣亡受¶
傷等語揑飾妄奏又去年十二月十四日捉生一¶
名妄奏稱十二名分改供詞進呈又十一月初六¶
日五岱帶兵至汶川縣頃之温福亦到因我所帶¶
官兵先拏馬匹動怒欲恭我将所拏應得之馬盡¶
數退囬松茂道查禮即将此項馬匹給與将軍隊¶
<pb:KR2c0013_WYG_035-15a>¶
内官兵直至夜間五岱隊内始得馬匹次日遂同¶
温福起程並無掠馬牽至公舘之事亦有查禮可¶
証等語臣等傳集衆証隔别究訊皆與五岱所供¶
相合大約五岱外似聪明内寔糊塗而温福性躁¶
無常平素輕視五岱自到雲南永昌兩人早已不¶
和五岱不敢遽與温福争衡凡事尚皆迎合嗣因¶
汶川縣拏馬之事嫌隙益深及抵軍營温福愈輕¶
五岱此寔伊等彼此不和互相叅奏之故其當如¶
<pb:KR2c0013_WYG_035-15b>¶
何治罪之處伏候¶
¶
　　聖裁¶
¶
　　同日温福奏言色布騰巴爾珠爾本係好人但於¶
善惡不能辨别聽信員外郎明德之言總以招致¶
賊人為是近日在北山梁有小金川二人到營禀¶
話即令放還次日又有小頭目一名帶十九人云¶
係澤旺差來呈送禮物又復賞給縀布放囬此或¶
係誘賊來降将計就計尚属可行後金川復遣頭¶
<pb:KR2c0013_WYG_035-16a>¶
目來營(臣)以金川與小金川不同現在尚未辦理¶
誘令将僧格桑擒獻似無不可因令帶至營中接¶
見其所獻畨禀已¶
¶
　　呈¶
¶
　　御覽但此人並非自來乃色布騰巴爾珠爾所帶喇嘛¶
工噶伊什遣往碉外為質於賊並将其馬令賊畨¶
騎進卡内自此以後賊又遣人喊呌屢次誆誘經¶
(臣)勸阻總不聽從轉交守卡侍衛等好言相待放¶
<pb:KR2c0013_WYG_035-16b>¶
之進卡(臣)等原議尅日攻取阿喀木雅南北山梁¶
令官兵意中皆謂賊畨不久即降自三月二十九¶
日修卡十五座之後至今未修一卡二十九日奪¶
卡一次之後至今並未攻奪至五岱前在軍營俱¶
隨色布騰巴爾珠爾行走五岱聞色布騰巴爾珠¶
爾前往審訊預遣親隨迎接不知揑造何言及到¶
軍營初次審問欲将五岱開脫因臣在旁不便遂¶
交與明徳辦理頃奉¶
¶
<pb:KR2c0013_WYG_035-17a>¶
　　㫖再行審訊又令侍衛章京等至伊帳房議論(臣)辦過¶
舊事誘取供詞以圗䧟害(臣)係滿洲世僕現在覆¶
審事件如有私弊仰懇¶
¶
　　皇上将(臣)革職解京嚴審稍有欺罔即将舉家誅戮以¶
為欺君罔上貽悞軍務者戒至五岱明徳倚仗色¶
布騰巴爾珠爾之勢朋比為奸䧟(臣)於罪終難逃¶
¶
　　聖明洞鍳均奏入¶
¶
　　上諭軍機大臣曰温福奏色布騰巴爾珠爾種種妄行¶
<pb:KR2c0013_WYG_035-17b>¶
不可仍在軍營著将五岱鎻拿即交色布騰巴爾珠¶
爾同軍機章京明徳押解來京其帶去章京等仍留¶
軍營隨隊進兵¶
¶
　　上又諭軍機大臣曰色布騰巴爾珠爾人本糊塗因其¶
屢次懇赴軍營向雖練習軍務遂令代為叅賛然猶¶
諄切敎誡冀其自知改勉不意到軍營後不思協力¶
𠞰賊偏袒五岱據其一面之詞苛求温福欲加之罪¶
以致進𠞰事宜月餘延緩其乖張貽悞之罪實無可¶
<pb:KR2c0013_WYG_035-18a>¶
逭色布騰巴爾珠爾所有爵位職任著俱革退並将¶
明徳革職鎻拿觧京訊究至有奏温福在軍營如寔¶
有欺㒺之處或未過巴朗拉而揑稱已過未得資哩¶
而詭稱已得其罪自無可辭即朕亦不肯廢法曲貸¶
乃所指不過分改十二人供詞及資哩非由攻得兩¶
節均属毛舉細故况畨人新濟古爾原係擒到活口¶
訊明正法其餘十一人但有姓名首級或當未及鞫¶
訊即予騈誅補寫供詞本亦無闗輕重至温福奏得¶
<pb:KR2c0013_WYG_035-18b>¶
資哩原摺亦稱賊人露有奔逃形跡因得其碉寨並¶
未揑報打仗殱戮之事核其節次所奏温福並未渉¶
欺本無可加之罪至於行軍要領惟功罪大端不容¶
稍有欺偽而批覽軍書躬親籌畫亦斷不能逃朕之¶
洞鑒若細微節目畧為粉飾乃軍營所常有朕亦不¶
過於吹求朕賞罰一秉大公諸臣果能忠誠為國朕¶
酬勲從重衆所共知温福亦當感激思奮督勵将士¶
竭力進攻擒獲逆竪仍與桂林商辦進𠞰金川事宜¶
<pb:KR2c0013_WYG_035-19a>¶
和衷共濟迅奏膚功¶
¶
　　上又諭内閣曰色布騰巴爾珠爾聽信明徳之言偏䕶¶
五岱欲䧟温福致悞國家軍旅大事豈尋常貽悞可¶
比色布騰巴爾珠爾所有職任已盡革退但念伊前¶
任軍營尚屬出力着加恩令伊子鄂爾哲依特穆爾¶
額爾克巴拜承襲貝勒其明徳五岱一併觧赴熱河¶
交軍機大臣嚴審定擬具奏¶
¶
<pb:KR2c0013_WYG_035-19b>¶
¶
¶
¶
¶
¶
¶
¶
　　平定兩金川方畧卷二十七¶
<pb:KR2c0013_WYG_035-20a>¶
　　未經¶
¶
　　欽定人名¶
¶
　　拉泰(擬改)拉塔爾¶
¶
　　舍喇(擬改)錫喇¶
¶
　　阿甲(擬改)阿爾嘉¶
¶
¶
¶
<pb:KR2c0013_WYG_035-20b>¶
¶
¶
¶
¶
¶
¶
¶
¶
